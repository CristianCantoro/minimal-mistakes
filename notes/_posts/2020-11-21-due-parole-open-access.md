---
layout: post
title: Due parole sull'Open Access
excerpt: "Alcune considerazioni sui modelli esistenti di Open Access."
modified: 2020-11-21
tags: [FLOSS, Open Access]
comments: true
image:
  feature: features/world-216.png
---

(Ripubblico qui un post dal [mio blog][0])

Questo non è esattamente un articolo introduttivo all'Open Access - se vi
serve un'introduzione è meglio che vi leggiate  [“Che cosè l'Open Access”][1]
di Andrea. Qui volevo fare alcune considerazioni sui modelli esistenti di OA.

Esistono tanti “tipi” diversi di Open Access, che sono codificati con
[vari colori][2], quelli più diffusi sono:

* **Gold OA**: la rivista stessa è open access, ovvero
  * pubblica gli articoli ad accesso gratuito
  * gli articoli sono tipicamente rilasciati con una licenza libera[^1] -
    cioè una licenza che permette copia, modifica, redistribuzione dell'opera,
    l'analogo delle 4 libertà del software libero - tipicamente una Creative
    Commons Attribuzione (CC-BY) o Creative Commons Attribuzione, Condividi
    allo stesso modo (CC BY-SA).

* **Green OA**:  anche detto self-archiving, l'articolo viene pubblicato su una
rivista chiusa, ma viene reso disponibile tramite il sito dell'autore o un
repository istituzionale, quindi:
  * per accedere all'articolo su rivista bisogna pagare
  * una versione precedente dell'articolo è disponibile online (sito
    dell'autore o repository)
  * gli articoli non sono rilasciati una licenza libera, sono coperti da
    copyright “Tutti i diritti riservati”

Con il green OA dunque l'articolo è _de facto_ disponibile gratuitamente anche
se la rivista è chiusa. Il self-archiving è in alcuni casi esplicitamente
permesso ed in altro più o meno tollerato da tutti i publisher - anche per
riviste chiuse - per il semplice fatto che per prassi i ricercatori sono più
che felici di condividere i propri lavori e ci vuole abbastanza coraggio per
andare a minacciare un accademico di fargli causa perché ha messo una copia
dei propri articoli sul proprio sito[^2].

In punta di diritto, però, gli editori hanno il coltello dalla parte del
manico. A volte, per essere un po' più sicuri, quando si fa self-archiving si
pubblica una versione che usa un template diverso - dato che il template del
documento potrebbe essere protetto anch'esso dal copyright dell'editore. Se si
vuole essere ancora più sicuri, si posta una versione dell'articolo che sia
leggermente diversa anche nel contenuto, per esempio la versione preprint,
quella precedente alla peer-review.

Una variante del green OA è quella di usare un archivio di preprint (come
ArXiv), per il quale valgono le stesse considerazioni di cui sopra.

Siti come [Sherpa Romeo][3] analizzano le policy open access di moltissime
riviste per aiutare gli autori a districarsi in questa materia complessa.

## Ma chi paga?

Nelle riviste chiuse - che è il modello tradizionale - non ci sono costi per
pubblicare perché il pagamento deriva dalla vendita degli articoli singoli o
degli abbonamenti (o pacchetti di abbonamenti alle università). Per le riviste
OA l'accesso è gratuito, quindi hanno bisogno di altri modelli per guadagnare
o, per lo meno, coprire i costi.

Una di queste soluzioni è stata l'introduzione di tariffe per la pubblicazione
(“publishing fees”), a volte detti APC ("Article Processing Charges").

Alcune riviste OA serie permettono agli autori di chiedere un abbuono di
queste tariffe, ovvero di poter pubblicare senza costi. In pratica,
la procedura per ottenere un waiver delle APC è analoga alla richiesta di un
grant, per cui viene concessa solo in condizioni particolari in cui si può
ragionevolmente dimostrare di non avere le risorse per pagare. Quindi è
difficile farlo quando si è affiliati a un'università europea, per ovvi
motivi.

## La risposta degli editori

In questo contesto, i grandi editori (Reed Elsevier, Springer, etc) hanno
adottato due strategie:

1. Per anni si sono strenuamente opposti all'idea dell'Open Access; che a
loro dire avrebbe causato la loro morte, la conseguente impossibilità di
distribuire e fare leggere articoli scientifici e in ultima istanza la morte
della Scienza stessa.
2. Successivamente hanno pensato di saturare il mercato, mettendosi a
pubblicare loro stessi riviste Gold OA con APC esorbitanti. In questo modo
potevano contemporaneamente: fare i paladini dell'OA, eliminare la concorrenza
e mantenere il mercato saldamente sotto controllo senza rinunciare ai profitti.
In sostanza questa strategia è stata una variazione
dell'[Embrace, extend, extinguish][4], applicata magistralmente da Microsoft
per decenni. Se non puoi sconfiggerlo, prendi quel modello, fallo diventare
tuo e piegalo ai tuoi scopi.

Un'ulteriore critica verso il modello Gold OA è che crea un incentivo per la
rivista ad accettare gli articoli e quindi - in prospettiva - potrebbe portare
a un abbassamento della qualità. L'argine verso questa argomentazione
ovviamente non è nient'altro che la reputazione della rivista stessa.

D'altro canto, il meccanismo delle _"vanity publication"_ - cioè riviste che
pubblicano qualsiasi cosa per intascarsi i fee, praticamente offrendo una
sorta di autopubblicazione - esiste anche da prima dell'avvento dell'OA. C'è
chi - come [Jeffrey Beall][5] - per anni ha mantenuto delle liste di riviste
open-access predatorie che si spacciavano per riviste serie e peer-reviewed,
ma erano di fatto dei modi per prendersi i soldi. Ancora oggi si trovano
online gruppi che mantengono liste simili[^3].

In definitiva, i problemi legati al modello del Gold OA hanno fatto in modo
che tutto il movimento Open Access adesso abbia un po' virato in favore di un
sostegno più esplicito al self-archiving e all'utilizzo di archivi di
pre-print.

Poi c'è chi propone [altre strade][6] un po' [più combattive][7], con un
approccio che è stato denominato **Black OA**: gli articoli sono open perché
“piratati”[^4]. È ovvio che la nascita di siti come Sci-Hub sia stata la
[risposta concreta][8] a un evidente bisogno di accesso.  Gli attivisti OA
tendono a [prendere le distanze][9] da questo tipo di “soluzione”, ma non è
detto che questa attitudine non cambi con il tempo.

---

[^1]: Alcune riviste sono Open Access, ma permettono all'autore di usare licenze non libere come per esempio la Creative Commons Attribuzione - Non commerciale - Non opere derivate (CC BY-NC-ND).

[^2]: A volte i ricercatori diffondono i propri articoli con siti come [ResearchGate](https://www.researchgate.net/), in questi casi al momento del caricamente dell'articolo appare l'avviso che l'autore si prende la responsabilità del caricamento e garantisce di avere i diritti per farlo. Una soluzione che di fatto è una foglia di fico al problema del copyright.

[^3]: Come per esempio: [https://predatoryjournals.com/](https://predatoryjournals.com/) o [https://beallslist.net/](https://beallslist.net/).
[^4]: Termine che ovviamente ha il suo bagaglio semantico: «Ma tutte queste azioni sono condotte nella clandestinità oscura e nascosta. Sono chiamate “furto” o “pirateria”, come se condividere conoscenza fosse l'equivalente morale di saccheggiare una nave ed assassinarne l'equipaggio, ma condividere non è immorale — è un imperativo morale. Solo chi fosse accecato dall'avidità rifiuterebbe di concedere una copia ad un amico.» [Open Access Guerrilla Manifesto][7]

[0]: https://balist.es/blog/2020/11/21/due-parole-sullopen-access/
[1]: https://aubreymcfato.com/2013/01/14/che-cose-lopen-access/
[2]: https://en.wikipedia.org/wiki/Open_access#Colour_naming_system
[3]: https://v2.sherpa.ac.uk/romeo/
[4]: https://it.wikipedia.org/wiki/Abbraccia,_estendi_ed_estingui
[5]: https://en.wikipedia.org/wiki/Jeffrey_Beall
[6]: https://www.youtube.com/watch?v=cq_U9Ga1Wiw&feature=emb_logo
[7]: https://www.doppiozero.com/materiali/web-analysis/guerrilla-open-access-manifesto
[8]: https://medium.com/@aubreymcfato/academic-publishing-sci-hub-and-the-ring-that-rules-them-all-f8a12c29ef9f
[9]: https://mako.cc/copyrighteous/piracy-and-free-software

